# Lyhyt esipuhe

Tämä kirja ei ole romaani, joka luetaan kannesta kanteen, vaan pikemminkin lehtinen, joka on tehty plärättäväksi. Kartta, joka ohjeistaa keskeisimpien diffis2-sisältöjen läpi. Tätäkään esipuhetta ei ole välttämätöntä lukea loppuun.

Käsiteltävät ongelmat tulevat etenkin alkuun tuntumaan hankalilta, sillä kaikki tehtävät ovat vanhoja tenttitehtäviä. Tämän lähestymistavan vahvuus on se, että ratkaisujen lukeminen valmentaa tehokkaasti kurssitenttiä varten. Huono puoli on se, että aluksi tehtävät ja niiden ratkaisut voivat tuntua hankalilta. Tällöin ei kuitenkaan kannata lannistua, vaan kannattaa yrittää ymmärtää ratkaisusta sen mitä kulloisilla tiedoillaan kykenee ymmärtämään. Vanhoihin tehtäviin voi aina palata myöhemmin uudestaan.

Kirja on erityisesti tarkoitettu Aalto-yliopiston opiskelijoille, jotka suorittavat kurssia *MS-A020x: Differentiaali ja integraalilaskenta 2*. Kurssi käsittelee vektorianalyysiä eli usean muuttujan funktioihin ja erityisesti niiden derivoimiseen liittyviä ongelmia. Vaikka kirja on luotu Aallon kurssia silmällä pitäen, siitä voi olla hyötyä myös muiden yliopistojen opiskelijoille. Erityisesti *Syvä pääty* saattaa tarjota arvokasta ymmärrystä myös teoreettisemman taustan opiskelijoille.

Materiaali sopii erinomaisesti itseopiskeluun, mutta sitä voi käyttää myös tuntiopetuksen tukena. Itseopiskelijalle suosittelen lämpimästi perehtymään *Syvään päätyyn*, joka pyrkii antamaan tyydyttävän mutta lähestyttävän johdatuksen kurssilla käsiteltäviin määritelmiin ja tekniikoihin.

Tehtävien ratkaisut olettavat paljon materiaalia tunnetuksi, sillä ne pyrkivät mukailemaan oikeita tenttivastauksia. Tämä ei kuitenkaan suinkaan tarkoita, että lukijan täytyisi olla sisäistänyt kaikki kurssimateriaali ennen kirjan lukemista.

Aina ennen tehtävän ratkaisua on lyhyt kappale tehtävässä vaadittavista esitiedoista. Kirja pyrkii hyperlinkkien avulla ohjeistamaan lukijan oikean kappaleen luokse, jos ja kun esitiedoissa on puutteita. Aina kaikkia esitietoja ei ole välttämätöntä hallita, vaan on varsin suotavaa keskittyä ymmärtämään yksi asia kerrallaan. Muistutan vielä, että tenttitehtävät ovat yleensä vaikeita ja vaativat monen eri asian hallitsemista.

Kirjoittaja on kirjoitushetkellä Aalto-yliopiston kolmannen vuoden matematiikan opiskelija Konsta Kemppainen, tuttavallisemmin Oxy tai Schwa. Kirja on kuitenkin avoimen lähdekoodin projekti, joten kuka tahansa voi halutessaan tehdä lisäyksiä tai korjata kirjassa esiintyviä virheitä. Ohjeet siihen löytyvät kirjan GitHub-sivulta.

Menestyksekästä opiskelua ja matematiikan iloa!

~ Konsta Kemppainen